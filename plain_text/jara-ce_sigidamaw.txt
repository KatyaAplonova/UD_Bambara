
Justin jara ka bɔ Falajɛ yan, ne b’a fɛ ka i ɲininka: Bamananw fɛ, ni den sɔrɔla, cɛ don dɛ! Kabi i bangi don, kabi i sɔrɔ don, ka na’ se i satuma ma, e jɔyɔrɔ ye min ye du kɔnɔ ani dugu kɔnɔ, e bɛ min ni min kɛ, n’i tun bɛ se k’o fɔ, o tun bɛ diya n’ye.

<h>K’a ta den bangili la fɔ ka’ se a taamali ma</h>

Ni muso kɔnɔma bɛ du kɔnɔ, ni o jiginna, u b’a kofɔ muso dɔ ye, ni o ye denba ye, ko a ka don dugu kɔnɔ ka den kofɔ, ko karisa ɲɛsumana, ko a ye denkɛnin sɔrɔ. O bɛ yaalayaala ka o fɔ dugumɔgɔw ye, ka a kunnabɔdon fɔ.

Ni kunnabɔdon sera, dugumɔgɔw bɛ taa, ka taa den kunnabɔ, k’a tɔgɔ da. N’u y’a tɔgɔ da, den labaloli bɛ to a ba bolo. A ba bɛ den labalo fɔ ka taa’ se sigili ma. Ni a sera sigili ma, o waati la, ba bɛ den dege sigili la. A bɛ to ten, fɔ a bɛ sigi a yɛrɛ kolo la. Ni a sigira a yɛrɛ kolo la tuma min na, a bɛ to o sigili la fɔ ka a se ŋunumawaati ma. Ni a ŋunumawaati sera, den bɛ ŋunuma. A bɛ to ŋunumali la, fɔ ka na a taamawaati fana se.

Ni a taamawaati sera, a bɛ wulikajɔ daminɛ; wulikajɔ waati la, a bɛ sɛgɛn o la kosɛbɛ, katugu ni a wulila k’i jɔ dɔɔni, a bɛ bin; ni a wulila k’i jɔ dɔɔni, a bɛ bin. Nka o bili ni a ta bɛɛ, o tɛ wulikajɔ nege bɔ a la. A bɛ to wulikajɔ la fɔ a ka banban a sen kun na. Ni a banbanna a sen kun na tuma min na, a bɛ na sennabɔ daminɛ ni o ye taama ye. Taama fana, a bɛ gɛlɛya sɔrɔ o la. Katugu ni a ye a sen ɲɛ kelen, kelen a sen ɲɛ fila kɛ, a bɛ bin dugu ma. Nka, o ni’ ta bɛɛ, a tɛ taama nin dabila. A b’i to o la fɔ ka na se taama la. An b’a fɔ, ko a sen rɔjora. A b’i t’o la fana, ka kunbaya dɔɔni dɔɔni.

<h>Ni a kunbayara dɔɔni, ka se jisoli ye</h>

Ni a kunbayara dɔɔni, ka se jisoli k’a di mɔgɔ ma, mɔgɔw b’a fɔ a ye, ka a tɔgɔ wele ko: “taa ji soli ka na a di ne ma”. A bɛ taa ji soli ka na a di mɔgɔw ma, u bɛ u min. Ni dumuni sigira, denmisɛnnin ka baara fɔlɔ fɔtɔ filɛ nin ye; ni dumuni sigira, denmisɛnnin ka baara fɔlɔ ye mun ye? U b’a fɔ a ye ko, “taa ji soli ka na, an ka an tɛgɛ ko”. A bɛ taa ji soli ka na; kelen ni a y’a sɔrɔ min ye totobila ye, ni o ye ji bɔ, n’an b’a fɔ o ma, ko wulutoji, an b’a fɔ a ye ko: “taa wulutoji ta i ka na an k’an tɛgɛ ko ka dumuni kɛ”. A bɛ taa wulutoji ta ka na. U bɛ u tɛgɛ ko, u bɛ dumuni kɛ. Ni u tlara dumuni na tuma min na, u b’a fɔ a ye, i ka tominan ta ka taa’ di i ba ma. A bɛ tominan ta ka taa’ di a baw ma, k’a fɔ a baw ye, ko olu ni gwa! A bɛ na a fɔ a faw ye, ko, abarika! Fa b’a fɔ a ye, “tɛgɛkoji ta i k’a sheene, to min bɛ a rɔ, i k’o di wulu ma”. 

A bɛ tɛgɛkoji ta, ka o sheene, ka... to min bɛ a rɔ, ka wulu wele, ka o di wulu ma, wulu bɛ o dun.

Denmisɛnnin ka baara fɔlɔ ye nin ye. A bɛ mɔ nin na, fɔ ka taa a kunbaya dɔɔni.

<h>Ni a kunbayara dɔɔni, ka se bagannadon ye</h>

Ni a kunbayara dɔɔni ka se bagannadon ye, ni a y’a sɔrɔ, se bɛ a fa ye, a fa bɛ a lajɛ k’a fɔ, ko, “karisa sera bagannadon ye; o tuma, ne bɛ ba san k’a di a ma, a ka o siri”. O bɛ ba san k’a di a ma; a bɛ samiyɛ kɛ ka o ba siri. Ni fo bɔra, ni baw bilara, a bɛ shɛ ɲini k’a di a ma. A bɛ bubaa bɔ sɔgɔma o sɔgɔma k’a di o shɛ ma. Wula o wula, a tun bɛ ba min siri, a bɛ taa o ba ɲini soforokun na, ka na o ladon o siso kɔnɔ. Ni dugu jɛra, a bɛ ba sen bɔ a siso kɔnɔ; ba bɛ taa dumuni kɛ. A bɛ daba ta ka taa kungo kɔnɔ ka taa bubaa bɔ ka n’a di shɛw ma. Denmisɛnnin bɛ mɔ o cogo la, fɔ ka taa a kunbaya.

<h>N’a sera sɛnɛ ye</h>

Ni a kunbayara, ni fa y’a dɔn ko, barika bɛ a la, ko a bɛ se ka mɔgɔ dɛmɛ sɛnɛ la, fa bɛ daba ɲini k’a di a ma. A bɛ sɛnɛkɛ daminɛ. Ni a bɛ taa foro kɔnɔ, ba min dira a ma, a bɛ o ba falen sɔgɔmada fɛ, ka o juru minɛ a bolo. U bɛ taa foro kɔnɔ ɲɔgɔn fɛ. Ni a sera foroda la, a bɛ ba siri foroda la. Ni a ye ba siri foroda la, a bɛ sɔrɔ ka a ka daba ta, ka taa foro kɔnɔ a fa fɛ yen, a ni a fa bɛ ci kɛ.

O ci fana, kɛcogo bɛ o la; katugu barikaba tɛ a la. Ni barikaba tɛ denmisɛnnin na, i b’a fɛ k’a dege ci la, i bɛ o kɛ dɔɔni dɔɔni. Ni a bɛ ci la, ni tilerɔfanatigi nana, aw <n>bɛ</n> tilerɔfana dun. Ni aw ye tilerɔfana dun ka ban, fa b’a fɔ a ye: “ayiwa, taa i ka baganw kɔrɔ i ka i sɛgɛn lafiyɛn bi tile tɔ in na; dɔɔni dɔɔni don, i barika ma se fɔlɔ”. Fa b’a to ten, ka den in lamɔ fɔ ka na a kunbaya. Ni fa y’a dɔn tuma min na ko, a bɛ se ka tilen ka ci kɛ a fɛ, fa bɛ a to yen, a ka tilen ka ci kɛ a fɛ.

<h>Ni a sera boloko ye</h>

Ni a sera boloko ye, ni fa y’a dɔn <n>ko</n> boloko bɛ kɛ, fa b’a fɔ a ye: “boloko bɛ kɛ; o tuma, i bɛ boloko ɲinan ni Ala sɔnna a ma”. Ni dugutigi ye bolokokokuma fɔ, fa b’a fɔ ko, bolokoden dɔ bɛ a bolo; n’o ye a ka cɛmanin ye. Ni boloko dɔgɔ dara, fa bɛ na a fɔ cɛmanin ye, “ayiwa, i ka takurun ɲini, ko aw bɛ boloko ɲinan”. A bɛ taa takuruntigɛ la, a ni a tɔɲɔgɔnw. Ni u ye takurun sɔrɔ ka ban, u bɛ o lajɛ sokɔ kan. Ni u ye o lajɛ sokɔ kan, u bɛ sɔrɔ ka karatada daminɛ. U bɛ wɔlɔsɔ ta, ka taa ci kan ka na o da ka o kɛ karata ye. Ni karata sɔrɔla ka ban, o tuma, u bɛ sɔrɔ ka gajiriɲini daminɛ. Ni u ye gajiriɲini daminɛ...

Ni gajiri fana sɔrɔla, u bɛ na gajiriw doni ka o lajɛ, ga ka kan ka jɔ yɔrɔ min na, ka o lajɛ yen. Ni o banna, ni boloko surunyana ka a tɔ to kunɲɔgɔn kelen ye, u bɛ jama daminɛ; nka, o jama tɛ daminɛ fɔ takurun minnu bɛ soforo la sokɔ kan, fɔ olu ka ladon. O ladon don, u b’a fɔ o ma, ko dwaladon (dɔgɔladon); o ladon don, u baw bɛ jama daminɛ  Ni u ye takurun lana so, baw bɛ kuyu tigɛ, ka jama daminɛ, baw bɛ jidunun gwan o ladondon, fɔ ka na’ se bolokodon ma.

Dɔgɔkun kelen kuru, su o su, u baw bɛ jidunun gwan ka dɔnkili da ka jama kɛ. Ni boloko ye sini ɲuansi ye, bi, bilakoronin minnu bɛ boloko, olu ni cɛmisɛnninw u bɛ jɛ ka u ka ga jɔ ɲɔgɔn fɛ. Ni u ye ga jɔ ɲɔgɔn fɛ ka ban, u bɛ sɔrɔ ka siɲɛna kɛ, (boloko siɲɛna) kɛ ɲɔgɔn fɛ; u ni u baw, u ni dugu cɛkɔrɔbaw. U bɛ boloko siɲɛna kɛ ɲɔgɔn fɛ.

Ni kɛnɛbɔnda sera, bilakoronin minnu bɛ boloko, olu bɛ wele ka olu fara ɲɔgɔn kan yɔrɔ kelen. Ni u bɛɛ farala ɲɔgɔn kan yɔrɔ kelen, dumuni dɔ bɛ tobi ka taa’ di u ma, an b’a fɔ o ma, ko “cɛfarinto”. Bilakoroninw bɛ o dun; n’u ye o dun... Ni u tlara o dunni na, u bɛ sɔrɔ ka wuli, mɔgɔ bɛ bila u ɲɛ, u bɛ taa bolokoyɔrɔ la, n’an b’a fɔ o ma ko, “jɛ”. Ni u taara bolokojɛ la, numukɛ bɛ sɔrɔ ka u boloko. Ni numukɛ tlara bolokoli la tuma min na, cɛmisɛnw bɛ wasanba ta, ka wasanba fɔ, ka boli ka jigin so u bɛ dɔnkili da o waati la ko, “cɛba”. Ni o kɛra, ni cɛmisɛnw donna so, marifa bɛ ci. Ni marifa cira, musow bɛ farifari bla, u bɛ jama kɛ. U bɛ jidunun min gan, u bɛ o ji bɔn, dɔw bɛ u bin o ji bɔn nɔ na ka u kolonkolon k’a fɔ ko u den farinyana. N’u tlara o farifaribla la tuma min na, ka ban, u bɛ sɔrɔ ka, mɔgɔ minnu bolokolen, an bɛ olu wele sisan ko, “solimaw”. U bɛ sɔrɔ ka solimaw sɛnsɛn ka na so. Ni solimaw sɛnsɛnna ka na so, o b’a sɔrɔ, dugutigi walen i sigi fɛrɛ lɔ ka solimaw makɔnɔ. Ni solimaw sera dugutigi ma fɛrɛ lɔ, solimaw bɛ u jɔ yen. Dugutigi bɛ kuma solimaw ni u kɔrɔsigiw fɛ ani u shyɛma.

Cɛkɔrɔba dɔ bɛ ɲini dugu kɔnɔ ka solimaw bolo don o bolo k’a fɔ o ye, ko o ka solimaw kɔlɔsi; an b’o wele ko, “shyɛma”. O bɛ solimaw kɔlɔsi, ka solimaw ko u furakɛtuma na, ka fura kɛ u la. Nka, minnu bɛ to solimaw fɛ gwa kɔrɔ, ka solimaw kɔlɔsi, ka si solimaw fɛ, o ye cɛmisɛnw ye. An b’a fɔ o cɛmisɛnw ma ko, “solimakɔrɔnpyɛw”. Olu kɔni bɛ to solimaw fɛ ga kɔrɔ yen, u balo bɛ yen, u ji bɛ yen, u ni solimaw jɛ ye u ka dumuni bɛɛ ye.

Ni u bɔtuma sera, u bɛ bɔ. Ni u bɛ bɔ, dlan min bɛ u bolo, n’u tun bɛ si o kan, u bɛ o dlanw ta ka taa ni o ye sokɔ kan; ka taa o lajɛ ɲɔgɔn kan, ka ta bila o la ka o jeni. O manatɔ, solimaw kelenkelenna bɛ na u pan o la siɲɛ saba, ka boli ka na don u ka ga kɔrɔ. N’i y’i pan a la siɲɛ saba, i bɛ boli ka na don ga kɔrɔ. I tɛ i kɔ filɛ. I bɛ boli ka na don ga kɔrɔ ka i kun biri.

O kɔrɔ ye ko, i kana o tasisi ye ye. Ko, n’i ye o tasisi ye, ko i bɛ fiyen. U bɛ na u kun biri fɔ o kala bɛɛ ka jeni ka ban. Ni a bɛɛ jenina ka ban tuma min na, mɔgɔ minnu ye tabilabaa ye kala nin na, olu bɛ na’ fɔ aw ye: “aw ka wuli!”.

Aw bɛ wuli, aw bɛɛ bɛ taa aw ka du kɔnɔ. Nka aw bɛ kunɲɔgɔn kelen kɛ ka si ga kɔrɔ ɲɔgɔn fɛ.

Ni o kunɲɔgɔn kelen banna, aw bɛɛ bɛ taa aw ka du kɔnɔ; aw tun bɛ si yɔrɔ kɔrɔ min na, aw bɛɛ bɛ taa si o yɔrɔ kɔrɔ la  O waati la, an b’u wele ko, “kufintigi”. O kufintigiya kɔnɔna nɔ sa, kankari bɛ da u ye ko, “aw tɛ bilakoro ye bilen, aw kɛra cɛbakɔrɔ ye. Ni a ma ɲa, ko nɛgɛ dara aw kan ka aw bɔ bilakoroya rɔ, o tuma, cɛbakɔrɔ sɔn, aw b’o ta sa dɛ! Aw ka bilakoro sɔn bila”. O tilema kelen bɛ kɛ, a bɛ fɔ u ma ko, “kufintigi”.

<h>Denmisɛn bɛ don kɔmɔ nɔ</h>

Ni samiyɛ donna, ka fo bɔ, mɔgɔ minnu bolokolen, o faw bɛ u don kɔmɔ nɔ. Ni u donna kɔmɔ nɔ, ni u donna kɔmɔ nɔ ka ban, o kɔ fɛ, u bɛ na min kɛ u ye, o ye furu ye.

<h>O b’a sɔrɔ, u sera furu ye</h>

U bɛ na furu kɛ u ye. N’u ye furu kɛ u ye, dɔw bɛ yen, ni se bɛ o fa ye, o fa bɛ furu kɛ k’a di a den ma; nka, se tɛ mɔgɔ o mɔgɔ fa ye, o yɛrɛ denkɛ bɛ baara kɛ ka wari ɲini k’a di a fa ma, a fa bɛ furu kɛ a ye.

Ni furu kɛra a ye, fobɔnda o fobɔnda, denkɛ bɛ wari ɲini k’a di fa ma; fa bɛ kɔgɔbɔrɔ san, ka woro san ka taa... a ye furu min kɛ a denkɛ ye, ka taa o furusira taama. Ni furusira taamana siɲɛ saba, kelen siɲɛ naani, ni muso min furula, ni o taara cɛlataa la, siɲɛ fila, kelen siɲɛ saba, a siɲɛ sabanan, a bɛ fɔ a bilabaa ye ko, “ni i taara, i k’a fɔ i cibaaw ye ko, aw ye muso min furu aw den <n></n> ko u k’u rɔbɛn. Ni Ala ye fo bɔ an kɛnɛ ɲɛ na, ko u ka maa bɛ don ga kɔrɔ”. Ni o nana, o bɛ o fɔ a cibaaw ye. U bɛ u rɔbɛn.

Ni fo bɔra, ka boloko dɔgɔ da, u bɛ ci jɔ cɛlakaw ma, ko u ka u rɔbɛn, ko boloko ye nin don masuma ye. Dennin dɔw bɛ yen, olu faw bɛ wari kofɔ; dɔw bɛ yen, u b’a fɔ: “aw ka na ni flen ye ani sɛgɛ ani fu ani nkɔsɔnbara ani tulubara, aw ka na ni o ye, ani ba ani shɛ, aw ka na ni o ye”. Ni cɛlakaw ye o ɲini, u bɛ na ni o ye. N’u nana ni o ye, u bɛ na boloko kɛ ɲɔgɔn fɛ. Ni u ye boloko kɛ ɲɔgɔn fɛ ka ban, u bɛ foli di cɛlakaw ma.

Ni musonin ka kan ka fana, ... dennin falakaw b’a fɔ cɛlakaw ye ko, “fanali bɛ a rɔ. Aw bɛ na ni ba ye; ni ba tɛ aw bolo, aw bɛ na ni sogojalan ye. Nka, sisan, an tɛ sogojalanko tile la. Aw ka na ni ba ye”. N’i bɛ taa musofana na, i bɛ ba kelen kɛ ani segi fila ɲɔkisɛ ani kɔgɔ ani tulu, i bɛ taa ni olu ye, ka taa musonin fana.

Ni a fanana ka ban, ni musonin sera bilali ye, u b’a fɔ cɛlakaw ye, ko “aw ka aw rɔbɛn, aw ka maa bi <n></n> bila aw ye”. U bɛ u rɔbɛn, u la mɔgɔ bi taa bila u ye samiyɛdonda fɛ. Ni musobilala taara muso bila, u bɛ kankari da muso cɛlakaw ye, k’a fɔ u ye ko, “an nalen karisa di aw mɔ. An m’a di aw ma ni fila ye dɛ! An y’a di aw ma ni kelen ye. O tuma, aw k’a fɔ aw den ye, min tɛ kɛ muso la, a kan’o kɛ a la! Min ka jugu an ma, misaninkuma, k’o sama an ma; ni a y’o kɛ, o tɛ bɛn an ma”. N’i y’a mɛn misaninkuma furu lɔ, o kɔrɔ tɛ dɔ wɛrɛ ye, musocɛ ka musonin fa neni, ka musonin ba neni; o ye misaninkuma de ye. U bi kankari da, musocɛ k’i jija, a kana misaninkuma sama u ma. Mɔgɔ tɛ kɛ ko aw tɛ kɛlɛ; nka kɛlɛ lɔ a tɛ ban, ani kɛlɛ lɔ misaninkuma sama, ni o ma ye’ rɔ, o na diya u ye.

U bi kankari da musonin fana ye: “i dilen filɛ i cɛ mɔ nin ye; min tɛ kɛ cɛ la, n’i y’o kɛ a la, k’i hakili bɛ anw nɔ yan, ni i nana ni o kuma ye, an t’a fɔ ka a diya i la dɛ! An b’i gɔsi, ka i minɛ ka di a mɔ. An kɔni y’i di u ma; i ka i cɛ minɛ koɲuman, ka i cɛ somɔgɔw minɛ koɲuman. N’u ye min fɔ i ye, i ka o kɛ”. O tuma, kankari bɛ da musocɛ ye ten; kankari bɛ da musonin ye ten. U bɛ ɲɔgɔn minɛ koɲuman.

Cɛ dɔw bɛ yen, ni hakili bɛ u la, u tɛ kankaridakan to jama ta la, ni a ni muso donna so kɔnɔ, a b’a fɔ a muso ye: “ayiwa, i nalen filɛ nin ye, i nana bila ne ye, i kɔni, i furula ka di ne ma; nka, ne wo, e wo, tigi bɛ an bɛɛ la. Ne somɔgɔw filɛ nin ye, n’i bɛ ne somɔgɔw minɛ koɲuman, ka kɛ ne somɔgɔw fɛ, ne fana bɛ i minɛ koɲuman, ne bɛ kɛ i somɔgɔw fɛ. Nka, n’i tɛ ne somɔgɔw fɛ, ayiwa, ne t’i fɛ dɛ!” Musocɛ hakilima dɔw bɛ yen, olu bɛ kankari da u muso ye o cogo la; n’o kɛra, muso tɛ sɔn ka kojugu si kɛ musocɛ somɔgɔw la; a tɛ sɔn ka kojugu si kɛ musocɛ yɛrɛ la. U bɛ u ka diɲɛnɔtigɛ kɛ ka baara kɛ ka ɲɔgɔn dɛmɛ o cogo la.

<h>Ni u ye den min sɔrɔ, u bɛ o lamɔ</h>

Ni u ye den min sɔrɔ, u bɛ o lamɔ ɲɔgɔn fɛ, ka siraɲuman jira u la o cogo la. Cɛ ka kan ka min kɛ du kɔnɔ, o ye ninnu de ye. Ne bɛ min dɔn, o ye nin ye. A man kan ka a den cɛma bila sirajugu kan cogo si la. O furu kɔnɔna nɔ, ni muso ye den cɛma min sɔrɔ, o lamɔli, o bɛ fa ka bolo kan. Ni fa ye den nin ye, a bɛ sirajugu kan, a bɛ den minɛ k’a bugɔ; katugu cɛmanin ka kan ka baara minnu kɛ fa bɛ olu dɔn, fa bɛ cɛmanin bila olu la. Musomanin fana ka kan ka baara minnu kɛ, ba bɛ olu dɔn; ba bɛ musomanin bila olu la. Musomanin <n>lamɔbaa</n>, o ye a ba ye; cɛmanin fana <n>lamɔbaa</n>, o ye a fa ye. Ne tun bɛ min dɔn fɔlɔ, o ye nin ye.

<h>Sisan, ni cɛ kɛra denbayatigi ye</h>

Sisan, ni cɛ kɛra denbayatigi ye, a ka kan ka baara min ni min kɛ ka a denw labalo ani a muso labalo, ne bɛ na dɔɔni fɔ olu kan.

Ni samiyɛdonda sera, cɛ ka kan ka wuli, ka jele ta, ka taa forojiri tigɛ. Ni a ye forojiri tigɛ, a bɛ jiri sogolon ɲuan kan. Ni jiri jara, a bɛ jiri jeni. Ni jiri jenina ka ban, a bɛ falo ta, a bɛ taa waabɔ la. Ni a ye waa bɔ, a bɛ waa dalajɛ ɲuan kan ka ta bila o la ka o jeni. Ni o jenina ka ban, a bɛ sɔrɔ ka tigasi ɲini. Ni a ye tigasi ɲini, a bɛ tigasi wɔrɔ; ni’ ye tigasi wɔrɔ ka ban, a bɛ sɔrɔ ka tigasi rɔtɔmɔ k’a mɔsɔnw bɔ a la.

Ni’ ye tigɛmɔsɔnw bɔ tigɛ rɔ ka ban, a bɛ i sigi ka samiyɛji makɔnɔ. Ni samiyɛji bira, a bɛ a ka tigasi ta, ka taa tiga dan. Ni’ ye tigɛ dan ka ban, a bɛ sɔrɔ ka ɲɔ fana dan. Ni’ ye ɲɔ dan ka ban, a bɛ a sigi dɔɔni ka u falenni makɔnɔ.

N’u falenna tuma min na, n’i y’a dɔn, ko ɲɔ sera kɔrɔshyɛn ye, a bɛ daba ta ka taa ɲɔ kɔrɔshyɛn. Ni’ tlara ɲɔkɔrɔshyɛn na, a bɛ tiga fana kɔrɔshyɛn. Ni’ tlara tigɛ kɔrɔshyɛnni na ka ban, ni o bɛɛ kɛra ka ban, kɔrɔshyɛnko fɔlɔ bɛɛ kɛra ka ban, a bɛ sɔrɔ ka ɲo kɔrɔshyɛnko filanan damina. Ni a ye kɔrɔshyɛnko filanan daminɛ, ni a tlara o la, a bɛ na tiga fana kɔrɔshyɛnko filanan daminɛ  Ni a ye tigɛ kɔrɔshyɛnko filanan kɛ ka ban, a bɛ i sigi ka tiga kɔgɔli makɔnɔ. Ni tiga kɔgɔra ka ban tuma min na, a bɛ tigasoni daminɛ. Ni tiga sonina ka ban, a bɛ tiga lajɛ ɲɔgɔn kan; sani k’a tla o baaraw la, ɲɔ fana bɛ se, ka kɔgɔ; ni o kɛra, a bɛ na ɲɔtigɛ daminɛ.

N’i ye ɲɔ tigɛ ka ban tuma min na, ni a y’a sɔrɔ, a ye se bilalida la, a bɛ yaala ɲɔ tigɛlen in na, ka bilalikala ɲumanw ɲini ɲɔkala cɛ rɔ, ka o kalaw tigɛ... ka o kala tigɛ; ni a y’o kala tigɛ, a bɛ na ni o ye so, ka o kala fara bɔ o la, ka o cɛci ka o surundu. Ni a ye o surundu ka ban, a bɛ sɔrɔ ka na a sen don k’a da k’a kɛ bilali ye. Ni a y’a da k’a kɛ bilali ye, a bɛ taa kungo kɔnɔ ka nɔgɔlan tigɛ ka na o cɛci, ka o kolo bɔ o kɔnɔ, ka o kɛ ka bilali da sɔgɔ. Ni a ye bilali da sɔgɔ ka ban, a bɛ sɔrɔ ka bilaliw ta ka taa n’o ye sugu kɔnɔ ka bilaliw feere. Ni bilaliw feerela, a bɛ o kɛ <n>a</n> musaka dɔ ye; o fana bɛ se ka sɛnɛkɛla dɛmɛ.

Ni o tɛmɛnna ka bɔ yen, ci dɔ bɛ kungo kɔnɔ, ko cijɛ; ni’ y’a sɔrɔ, sɛnɛkɛla min bɛ se ŋunuda la, ni a tlara sɛnɛkɛ la, ka sɛnɛfɛnw bɛɛ ladon so kɔnɔ, a bɛ wɔɔsɔ ta ka taa kungo kɔnɔ, ka taa o cijɛ kan ka na o da, ka o kɛ ŋunu ye, ka taa o da jiri san rɔ. Dikisɛw bɛ don o kɔnɔ. Ni dikisɛw donna o kɔnɔ, olu bɛ di dla ŋunu kɔnɔ. A bɛ o di fana bɔ, a bɛ dɔ dun o di la, a bɛ di tɔ feere mɔgɔw ma, ka o wari minɛ. A bɛ se ka o wari kɛ <n>k’</n>a ka du fana dɛmɛ.

Ni o tɛmɛnna ka bɔ yen, bin dɔ fana bi sɔrɔ kungo kɔnɔ, u b’a fɔ o ma, ko waa. I bɛ se ka taa wɔɔsɔ fana ta ka taa waakan na, ka na o da k’o kɛ karata ye, ka o fana feere. O bɛ i dɛmɛ du musaka la. Ci dɔ fana bɛ kungo kɔnɔ, ko cɛkala. I bɛ wɔɔsɔ ta ka cɛkala kan, ka na o da k’o kɛ ɲɛnɛ ye, ka o ɲɛnɛ feere. O wari bɛ se ka i dɛmɛ i ka du baloli la.

Mɔgɔ dɔw fana bɛ yen, ni olu bɛ se kalakadla la, jiri dɔ bɛ sɔrɔ kɔdaw la, u b’a fɔ o ma ko, ban. Dɔw bɛ taa ban tigɛ, ka na o cɛci, k’o dla, k’o kɛ kalaka ye, ka o feere; dɔw bɛ kɛ dalan ye, dɔw bɛ kɛ sigilan ye; u bɛ o feere. Kalaka sugu dɔ fana bɛ yen, o bɛ dla ni bwɔ ye; dɔw bɛ taa bwɔ tigɛ ka na misiwolo, kelen faliwolo, ka o kɛ ka o dɛfɛn. Ni o dɛfɛnna, u b’o fana wele, ko kalaka, ko bwɔkalaka. U bɛ o fana feere, o wariw bɛɛ bɛ se ka kɛ ka sɛnɛkɛla dɛmɛ.

Ni o tɛmɛnna ka bɔ yen, n’i y’a sɔrɔ, i tɛ se o si la, nka barika b’i la, i ka kɛnɛ, i bɛ se ka baara kɛ. Ni sɛnɛfɛnnadon banna so kɔnɔ tuma min na, i bɛ se ka daba ta ka taa kɔ kɔnɔ ka biriki gɔsi yen. N’i ye biriki gɔsi, ni mɔgɔ minnu b’a fɛ ka so jɔ, olu bɛ na o biriki san i bolo. Ni o sanna, i bɛ wari sɔrɔ, i bɛ se ka o wari kɛ ka i dɛmɛ i ka <n>du</n> musaka la. Sɛnɛkɛla dɛmɛcogo dɔ ye ninnu ye fana.

Ni sɛnɛkɛla ye sɛnɛ kɛ, ka sɛnɛfɛnw ladon, ni a y’a sɔrɔ, a ka du kɔnɔ, so ɲuman tɛ a bolo, soko bɛ a la, a bɛ jigin kɔ kɔnɔ ka biriki gɔsi. N’a ye biriki sɔrɔ, a bɛ jele ta ka taa kungo kɔnɔ ka taa jiri ɲini, a bɛ cɛkolo ɲini, ka ntuloma ɲini, ka misɛlenw ɲini. Ni a y’olu sɔrɔ, a bɛ na ni olu ye so, ka biriki doni ka bɔ kɔ kɔnɔ ka na u bla a ka du kɔnɔ, a ka kan ka so jɔ yɔrɔ min na. Ni a y’o bɛɛ kɛ ka ban, a bɛ mɔgɔ dama dɔw ɲini k’a fɔ olu ye, ko “aw ka na n’dɛmɛ ka na n’ka so jɔ nin don masuma”. Ni o tigiw ye mɔgɔ ɲumanw ye, olu bɛ na a dɛmɛ ni o don sera. Ikomi, ni so bɛ jɔ sini ɲuanko rɔ, a ka muso dɔ, o bɛ don dugu kɔnɔ bi sɔgɔma in na ɲɔgɔnko rɔ, k’a fɔ dugumusow ye ko, “aw ka na an dɛmɛ ka an ka sojɔbɔgɔ nɔɔni bi”.

Ni wula sera, a fɔra muso minnu ye, olu bɛ bɔ ka palan ta, ka bɛɲowaro ta, ka juru ta, ka taa kɔlɔnda la, ka ji bɔ ka taa’ kɛ i kun i ka sojɔbɔgɔ rɔ, i bɛ o nɔɔni. Ni dugu jɛra, i y’a fɔ cɛ minnu ye k’u ka na i dɛmɛ aw ka i ka so jɔ, olu fana bɛ na. Ni olu nana, aw bɛ jɛ ka so jɔcogo ɲɛɲini, ka so ju bila. Ni a ju blara ka ban, aw bɛ sɔrɔ ka so jɔ. Ni aw y’a jɔ ka ban, a maa jɔ ka ban, a b’a to yen fɔ a ka ja, fɔ a jɔbɔgɔ ka ja. Ni a jɔbɔgɔ jara, a bɛ sɔrɔ ka ntulomaw ta, ka dingɛ soni so kɔnɔ ka ntulomaw turu o kɔnɔ, ka cɛkolo ta k’o da ntuloma san fɛ. Ni’ ye cɛkolo ta k’a da ntuloma san fɛ, a bɛ misɛlenw fana ta k’a da cɛkolo san fɛ. Ni’ ye misɛlenw da cɛkolo san fɛ ka ban tuma min na, a bɛ sɔrɔ ka falemacijele ta ka taa falema ci kungo kɔnɔ ka na ni o ye, ka na o bla misɛlenw san fɛ.

Ni a y’o bla misɛlenw san fɛ, ni falema sɔrɔla ka ban, a b’a fɔ mɔgɔw ye fana ko, “ne ka so bɛ bili nin don masuma, aw ka aw jija aw ka na ne dɛmɛ, an ka ne ka so bili ɲɔgɔn fɛ”. Ni o kɛra, so biliwaati maa surunya, i bɛ bɔgɔ soni, i bɛ bɔgɔ caman soni, i y’a fɔ muso min ye i ka du kɔnɔ, k’o k’a fɔ dugumusow ye u ka i ka sojɔbɔgɔ ta, i bɛ tla k’a fɔ o muso kelen fana ye, ko “a fɔ mɔgɔw ye, u ka na i dɛmɛ ka ji kɛ n’kun, n’ka bɔgɔ rɔ. Ne b’a fɛ ka n’ka so bili nin don masuma”. O bɛ don dugu kɔnɔ k’a fɔ musow ye tun: “bi wula in na, aw ka na n’dɛmɛ ka ji kɛ an ka bɔgɔ rɔ, an ka so bɛ bili”. Ni wula sera, musow bɛ na, u bɛ na ji bɔ k’a kɛ bɔgɔ rɔ i kun. I bɛ o <n>nɔɔni</n>.

Ni dugu jɛra, i y’a fɔ cɛ minnu ye, olu bɛ soli ka na, aw bɛ jɛ ka bɔgɔ nɔɔni ka o ta, k’o fili bili san fɛ. O b’a sɔrɔ, i ye fura kari k’a da falema kan. Aw bɛ bɔgɔ tigɛ k’o da o fura kan, ka so bili ni o ye. Ni mɔgɔw tlara o la, i bɛ sɔrɔ ka u ladiya. Dɔw bɛ “sigarɛti” san, k’a di sobililaw ma; dɔw bɛ woro san k’a di sobililaw ma; dɔw bɛ bɔnbɔn san k’a di sobililaw ma. Dɔw yɛrɛ bɛ tigɛ di u ma, u bɛ o jeni ka o ɲimi.

N’o kɛra ka ban, jama ka kan ka i dɛmɛ ka min kɛ soko la, o ye nin ye. A tɔ baara bɛ i yɛrɛ ma. I bɛ bɔgɔ nɔɔni, ka so kɔ bɛri, k’a kɔnɔ bɛri, ka biriki ta ka so kannabɔ. Ni o kɛra k’o ban, n’a y’a sɔrɔ, muso bɛ i fɛ, o bɛ bɔgɔ ta, (bɔgɔfin ta) ka na so nɔrɔ, aw bɛ don o rɔ. O ye sojɔ ta fan ye.

<h>Sisan, an bɛ na kuma jago ta fan fɛ.</h>

Sɛnɛkɛla ka jago, an bɛ na kuma o ta fan fɛ. Sɛnɛkɛla dɔw bɛ yen, u b’a fɛ ka jago kɛ, nka fɛn tɛ u bolo ka jago kɛ. Ni sɛnɛfɛnw banna tuma min na, ka olu bɛɛ ladon so, n’i b’a fɛ ka jago kɛ, wari de tɛ i bolo; dɔw bɛ yen, wari bɛ olu bolo, u mago bɛ ka shɔ san, dɔw mago bɛ ka ɲɔ san; dɔw mago bɛ ka tigɛkisɛ san, ka taa ni o ye ka o kɔfili. Ni wari tɛ i bolo, e de bɛ o baara la, wari bɛ minnu bolo ni olu mago bɛ nin fɛn fɔlenw na, olu bɛ na wari di i ma. I bɛ wari mina ka taa ni o ye, ka ɲɔ ɲini ka o san ka tiga ɲini ka o san; ka shɔ ɲini, ka o san. N’i y’olu sɔrɔ ka olu san tuma min na, ni i bolowari banna, i bɛ sɔrɔ k’a fɔ waritigi ye: “ayiwa, wari min dira ne ma i fɛ, o banna”. O tuma, i ni waritigi, aw bɛ jɛ ka na jati bɔ. Ni aw ye jati bɔ, ni waritigi ka wari min dira i ma, o fɛn bɛɛ dafara, waritigi bɛ a ka fɛnw minɛ; a ka kan ka min d’i ma i sara ye, waritigi bɛ o di i ma i sara ye; nka ni a y’a sɔrɔ, wari bɛ i yɛrɛ kun, i bɛ wari bɔ i yɛrɛ kun, ka shɔ san, ka tigɛ san, ka ɲɔ san, ka taa ni o ye Bamakɔyanfanw fɛ, ka taa olu kɔfili yen, ka olu tɔnɔ ta ka na ni o ye. An b’a fɔ ko, o bɛ dɔ fara mɔgɔ kunfɛn kan, o tɛ fɛn bɔ a la. N’i bɛ to k’o kɛ, sa’ ka samiyɛ daba ta, i bɛ to ka dɔɔni dɔɔni sɔrɔ. O bɛ se ka i ka ɲɔ... o bɛ se ka tɛmɛn o kan, ni i bi o kɛ, i bi i musakaw sɔrɔ k’a sɔrɔ i ma i ka dumuniɲɔ ta ka o feere k’o kɛ ka i musakaw kɛ. Nin ye sɛnɛkɛla ta fan ye jago rɔ.

<h>Sisan, an bɛ kuma denmisɛnnu ka tuganfɛtaa kan.</h>

Denmisɛnnu ka tuganfɛtaa: sisan, denmisɛnnin dɔw bɛ yen, u bɛ taa tugan fɛ k’a sɔrɔ a man di u ye. Minnu bɛ yen, ni olu bɛ taa tugan fɛ k’a sɔrɔ a man di olu ye, o ta fan filɛ nin ye: ni e sigilen so, jigiɲuman tɛ e la, fa tɛ i fɛ, kɔrɔ tɛ i fɛ; e wulila e yɛrɛ la, fɛn sɔrɔ cogo si tɛ e bolo, i wulila k’a sɔrɔ nafolo tɛ i fa fɛ; gɛlɛya bɛ i kan i faso kɔnɔ, e bɔɲɔgɔnkow, fa bɛ minnu fɛ, kɔrɔ bɛ u fɛ, u kɔrɔw n’u faw, u b’a kan ka jɛ ka fɛn ɲini k’a di i bɔɲɔɔnkow ma. E dun min filɛ nin ye, foyi tɛ i bolo. O fɛn minnu bɛ i bɔɲɔɔnkow bolo, olu nege bɛ e la. E b’a ɲini cogo bɛɛ la, k’i b’a fɛ ka o dɔ sɔrɔ; e tɛ o sɔrɔ cogo si la. O yɔrɔ la, dusu dɔ bɛ na i la, i la, i bɛ wuli k’a fɔ ko, i bɛ taa tugan fɛ, waasa i na i ɲɛnafɛn dɔw sɔrɔ. O tigilamaa nasɔnw, o bɛ tuganfɛtaa... olu bila tuganfɛtaa la. U bɛ wuli ka taa tugan fɛ, ka taa baara kɛ, waasa ka fɛn sɔrɔ, min ye u ɲɛnafɛn ye ka na ni o ye, waasa u kana ɲɛbɔ u tɔɲɔgɔnw fɛ.

Nka minnu bɛ yen, ni fa bɛ u fɛ, kɔrɔ bɛ u fɛ, u negelamafɛn, u faw b’o ɲini ka di u ma, u kɔrɔw b’o ɲini ka di u ma; o bɛɛ n’a ta, u b’a fɔ ko u bɛ taa tugan fɛ. Olu bɛ taa ni taɲiniko ye u de kɔnɔ. N’o tɛ, fosi nege tɛ u la. N’u b’a fɛ ka u yɛrɛyeta ɲini, u bɛ wuli ka taa o ɲini. O kɔ, n’o tɛ, i bɛ i faso kɔnɔ, i fa bɛ yen, i kɔrɔw bɛ yen; i ye fɛn o fɛn fɔ, u b’o bɛɛ ɲini k’a di i ma; sani i ka bɔ i fa kɔrɔ k’i bɛ taa i yɛrɛyeta ɲini, o man kan. I ka kan ka i sigi i fa kɔrɔ k’a dɛmɛ ka baara kɛ ka nafa don i fa la. Ne miiri la, o de ka ɲi, o bɛ mɔgɔ banban. Nka, o bɛɛ bɛ kɛ e ye, e tɛ sɔn ka to i fa kɔrɔ fɔ e bɛ wuli ka taa ko, e bɛ taa i yɛrɛyeta ɲini. Ni e ma yɛrɛyeta sɔrɔ, ni min y’i sɔrɔ tugan fɛ, o ye i yɛrɛ nɔ ye; o tɛ kɔnɔgan tuganfɛtaa ye dɛ! o ye yɛrɛyefɛnɲini tuganfɛtaa de ye. O kɔ, minnu bɛ wuli kɔnɔgan na, o ye dɛmɛbaa tɛ minnu na, ni se tɛ u ye, olu bɛ wuli ka taa fɛnɲini na tugan fɛ; olu kɔni na tuganfɛtaa, o ka kan.

<h>Cɛkɔrɔba jɔyɔrɔ du kɔnɔ</h>

Sisan, an ye kuma caman fɔ mɔgɔ sigidama kan k’a daminɛ kabi i kɔrɔdenlama la, ka na a se i senfɛdennama ma, ka na a se i bilakorolama ma, ka na a se a cɛbalennama ma, ka na a se i denbayatigi ma, fɔ ka na a se i si san bi duuru hakɛ ma, n’an b’a fɔ o ma ko, cɛkɔrɔba nkamonkamo; o kɔrɔ ye, dɔw b’a filɛ i ye cɛkɔrɔba ye, dɔw b’a fɔ, i tɛ cɛkɔrɔba ye; n’i si bɛ o hakɛ la, an b’a fɔ o ma ko, cɛkɔrɔba nkamonkamo.

Sisan, an bɛ kuma cɛkɔrɔba ta fan fɛ du kɔnɔ Cɛkɔrɔba ni a ka denmisɛnnu cɛ, an bɛ na kuma o kan du kɔnɔ. Ni cɛkɔrɔba bɛ du kɔnɔ, ni a kɔrɔlenba don, nka, a ma dɛsɛ taama na; du kɔnɔ baarakɛlaw ye a ɲi bɔ sɛnɛ nɔ; ni a y’a sɔrɔ, shɛ bɛ cɛkɔrɔba bolo, cɛkɔrɔba bɛ bubaaw bɔ ka di a ka shɛw ma. Ni a y’a sɔrɔ, baw bɛ yen, denmisɛnnu bɛ baw siri. Cɛkɔrɔba bɛ denmisɛnnu ni baw kɔlɔsi ɲɔgɔn nɔ.

Ni dugu jɛra, cɛkɔrɔba b’a fɔ denmisɛnnu ye: “a’ ye taa baw siri!” Denmisɛnnu bɛ taa baw siri. Ni denmisɛnnu nana, cɛkɔrɔba bɛ u ɲininka, ko: “aw ye baw siri fan jɔn?”. Denmisɛnnu bɛ baw siriyɔrɔ fɔ cɛkɔrɔba ye; cɛkɔrɔba b’a fɔ: “ayiwa!”

Ni tile yɛlɛnna dɔɔni, ni cɛkɔrɔba ɲɛnatuma sera, a bɛ denmisɛnnu wele ko, “a’ye taa baw yɛlɛmɛ!” Denmisɛnnu bɛ wuli, u bɛ taa baw yɛlɛmɛ. Ni u nana ka bɔ bayɛlɛmɛyɔrɔ, cɛkɔrɔba bɛ u ɲininka ko,: “aw taara baw yɛlɛmɛ wa?” Denmisɛnnu b’a fɔ: “awɔ! an taara baw yɛlɛmɛ”. Ni cɛkɔrɔba b’a fɛ ka denmisɛnnu sɛgɛsɛgɛ, k’a dɔn ni u ka kuma ye tiɲɛ ye, ni u ka kuma tɛ tiɲɛ ye, cɛkɔrɔba b’i sigi dɔɔni. A b’a fɔ denmisɛnnu ye: “a’ ye n’kɔnɔ bonda la yan, aw kana taa yɔrɔ si rɔ sani ne ka na, ne bɛ taa kɔ fɛ, n’bɛ taa n’sennɔyaala dɔɔni, n’bɛ taa n’sennɔyaala ka na”. Denmisɛnnu bɛ u sigi so kɔnɔ. Cɛkɔrɔba bɛ wuli, denmisɛnnu ye yɔrɔ min kofɔ ko, u ye ba siri yen, cɛkɔrɔba bɛ wuli ka taa yen, k’a lajɛ ni u baga ba yɛlɛmɛ, ni ba ma yɛlɛmɛ, ka o dɔn. Ni a y’a ye denmisɛnnu ye ba yɛlɛmɛ, a bi na, a ti fosi fɔ denmisɛnnu ye; a bɛ na i sigi.

Ni baganfalenwaati sera, a b’a fɔ denmisɛnnu ye: “a’ ye taa baganw falen ka na; baganfalenwaati sera”. Denmisɛnnu bɛ wuli, u bɛ taa baganw falen ka na.

Denmisɛnnu ni cɛkɔrɔba, u bɛ to so nin cogo la, cɛkɔrɔba bɛ denmisɛnnu kɔlɔsi. Denmisɛnnu ka kan ka baaramisɛn minnu kɛ, cɛkɔrɔba b’a fɔ, “a’ye taa nin baara kɛ”. Ni cɛkɔrɔba mago bɛ baaramisɛn minnu na, cɛkɔrɔba bɛ denmisɛnnu bila o la. Denmisɛnnu ni cɛkɔrɔba bɛ to so; cɛkɔrɔba bɛ denmisɛnnu kɔlɔsi nin cogo la, ka u bila sira ɲuman kan sokɔnɔna nɔ sani u ka se kungotaa ye u masaw nɔ fɛ.

Mɔgɔkɔrɔ jɔyɔrɔ ka bon so kɔnɔ. Dukɔnɔna nɔ denmisɛnnin wo, cɛkɔrɔba wo, bɛɛ ni i jɔyɔrɔ don. Cɛkɔrɔba ni’ jɔyɔrɔ du kɔnɔ; denmisɛnnin fana ni a jɔyɔrɔ du kɔnɔ.

Cɛkɔrɔba sigilen du kɔnɔ, ni a denw bɛ kɛnɛma boli la, cɛkɔrɔba tɛ se k’a fɔ, ko a tɛ se mɔgɔ ma; katugu, cɛkɔrɔba bɛ so kɔnɔ, nka a bɛ kɔ kan dɛ! Ni a denw bɛ kɔ kan, a den dɔ bɛ se ka bɔ ka taa kojugu dɔ kɛ mɔgɔ dɔ la. Ni a den dɔ ye kojugu dɔ kɛ mɔgɔ dɔ la, cogo o cogo cɛkɔrɔba bɛ wele; nka cɛkɔrɔba, a bɛ kɛ tuma min na, cɛkɔrɔba ti bɔ o kala ma. Cɛkɔrɔba bɛ wele o ju la, k’a fɔ cɛkɔrɔba ye: “i ye nin kɛ n’na”. Cɛkɔrɔba fana bɛ sɔn o ma, katugu a den y’a kɛ; ni a den y’a kɛ, n’y’a dɔn, a yɛrɛ y’a kɛ. Cɛkɔrɔba jɔyɔrɔ ka bon so kɔnɔ. Cɛkɔrɔba ni o tigi, u bɛ fɔcogo ɲini o la, ka o da ɲuan nɔ, ka o kuma kɛ ka o ban. Cɛkɔrɔba bɛ sɔrɔ ka na kangari da a ka denmisɛnnin ye, a kana sɔn o bɔɲɔɔnko wɛrɛ mɔ blen!

Cɛkɔrɔba jɔyɔrɔ ka bon so kɔnɔ, a bɛ kɛlɛ fɔ sokɔnɔmɔgɔw ni ɲɔgɔn cɛ ka ban cogo min na, a bɛ kɛlɛ fɔ dugukɔnɔmɔgɔw ni ɲɔgɔn cɛ o cogo kelen la. A kɛra a yɛrɛ den ye wo, a kɛra mɔgɔ wɛrɛ den ye wo, ni u blara ɲɔgɔn na, ni i ye cɛkɔrɔba sɛbɛ ye, i bɛ se u ma ka u laadi ka u hakili jira u la, k’a f’u ye, u ka mankan dabila. O ye cɛkɔrɔbaya jɔyɔrɔ dɔ ye.

Cɛkɔrɔbaya jɔyɔrɔ ka ca; cɛkɔrɔbaya jɔyɔrɔ dɔw bɛ yen, ni i ye cɛkɔrɔba sɛbɛ ye dugu kɔnɔ, hali ni mɔgɔ min bɛ wuli furuɲini na (n’y’a dɔn, furu tɛ se ka dla ni cɛkɔrɔbaw tɛ). Ni mɔgɔ min bɛ wuli furuɲini na i ka dugu kɔnɔ, u b’u ɲɛmada ka kɔlɔsili kɛ, cɛkɔrɔba min sabalilen bɛ, a tɛ dunkojuguya kɛ, cɛkɔrɔba tlennen don, u b’a fɔ: “a! nin cɛkɔrɔba, a ka ko jɛyalen, o tuma, ne na se a ma ka n’ka mɔgɔɲiniko fɔ a ye, a k’a jija ka don n’ye, ka mɔgɔ ɲini n’ye”. O mɔgɔ bɛ wuli ka se cɛkɔrɔba ma, o bɛ don o ye, ka furu ɲini a ye ka di a ma; o ye cɛkɔrɔba baara dɔ ye.

Cɛkɔrɔbaw ani musokɔrɔbaw, n’u kɔrɔla du kɔnɔ, u ka ɲi du kɔnɔ, u ka baara tɛ se ka fɔ du kɔnɔ ka ban. Jɔyɔrɔba bɛ mɔgɔkɔrɔ la dukɔnɔna nɔ. Bamananw ko: “mɔgɔkɔrɔ sigilen ɲɛ bɛ min na, denmisɛnnin jɔlen ɲɛ tɛ o la”. O kɔrɔ: mɔgɔkɔrɔ, n’i ye a fɔ denmisɛnnin ye, ko a ka ko o ko dabila, ni a ma sɔn ka o dabila, a bɛ o kɛ; ni ko min y’a sɔrɔ, ni o ma kɛ koɲuman ye, mɔgɔkɔrɔw b’a fɔ a ye, ko “ne y’a f’e ye kabi nin daminɛtuma, ko i ka nin dabila, i ka nin dabila, i ma sɔn o ma; ne ɲɛ tun bɛ min na, o ye nin ye, o selen flɛ nin ye; n’y’a dɔn a ma kɛ koɲuman ye dɛ!” “Maakɔrɔ sigilen ɲɛ bɛ min na, denmisɛnnin jɔlen ɲɛ tɛ o la”. O kɔrɔ ye nin ye.

<h>Sisan, maakɔrɔ o ni a mɔdenw cɛ</h>

Sisan, maakɔrɔ o ni a mɔdenw cɛ, tulonkayɛlɛ bɛ u ni ɲɔgɔn cɛ, ɲuannɔgɔsi bɛ u ni ɲɔgɔn cɛ. Mɔgɔkɔrɔ yɛrɛ bɛ se k’a mɔden neni, ka nenini sugu bɛɛ fɔ a mɔ; nka min ye mɔden kɛli ka maakɔrɔ neni, o tɛ kɛ. Mɔden kɔni bɛ se ka maakɔrɔ lɔgɔsi, k’a fɔ a ye: i bɛ mun na dumuni dɔmɔ kɔ? I tɛ baara kɛ, i tɛ foyi kɛ, an bɛ k’i labalo ten”. Mɔden kɔni bɛ se ka o kumaw ɲuankow caman fɔ maakɔrɔ ma, nka ye neninikuma ye, o tɛ mɔden ni maakɔrɔ cɛ. Maakɔrɔ ni a mɔdenw cɛ, o bɛ iko senenkunya; katugu, mɔgɔ, i bɛ bange don min na, i t’a dɔn, i bɛ kunbaya janko ka den sɔrɔ. Ni Ala ye i kunbaya ka si kuntaalajan di i ma, i ka den sɔrɔ, o den, o fana ka den sɔrɔ i ɲɛ na, o ye nisɔndiyakoba ye, o ye i tulonkɛɲɔgɔn sɔrɔlen ye i fɛ; i ni o bɛ tulonkɛ kɛ ikomi senenkunya cogo, katugu i nisɔndiyako don. O kosɔn, mɔden ani maakɔrɔ, u bɛ tulonkɛ kɛ. Maakɔrɔ nisɔndiyalen bɛ tulonkɛ kɛ a mɔden fɛ; u bɛ tulonkɛ kɛ ɲɔgɔn fɛ ikomi senenkunma.

<po>O tuma, Ala ka maakɔrɔ si di an bɛɛ ma!<br/>
Ala k’o kɛ an bɛɛ ye! Amiina!<br/>
Ala k’i fana kɛnɛma to! Amiina!<br/>
Ka sijan di i ma! I ni ce, i ni baraji, i jara!</po>
