
NSIIRIN FƆLƆ

Npogotiginin Kokɔrɔbɔla

Nin kɛra npogotiginin dɔ ye. A fɔra ko mɔgɔ si kana taa kungo kɔnɔ selidonya fɛ. Ale y'i tugu ka taa. A selen kungo kɔnɔ, a y'a sɔrɔ warabilenw bɛ tulonkɛ la. U tun b'a la ka dɔnkilinin dɔ da: «Maa nkɔku nana, maa nkɔku nana, ne ye n sara n fa ɲɔgɔn na, ka n sara n ba ɲɔgɔn na, kuninkelelele ntetelele kunin fɔɲi-fɔɲi». Npogotiginin seginna dugu kɔnɔ, k'o ɲɛfɔ a ba ye. 

Kabini a ye dɔnkili in da a ba ye dɔrɔn a yɛlɛmana ka kɛ warabilen ye, ka taa kungo kɔnɔ. 

O kɔ, dugu denmisɛnw bɛɛ ye dɔnkili in da ɲɔgɔn fɛ. Olu bɛɛ fana yɛlɛmana ka kɛ warabilenw ye, ka taa kungo kɔnɔ. Dugumɔgɔw bɛɛ yɛlɛmana ka kɛ warabilenw ye dɔnkili in dali kosɔn fo musokɔrɔnin kelen. Ale ma sɔn ka a da.

Jula dɔw tɛmɛntɔ dugu in kɔnɔ, u kabakoyara ka musokɔrɔba in kelen dɔrɔn sɔrɔ yen. U y'a ɲininka: «I ka dugumɔgɔ tɔw taara min?» Musokɔrɔba ko, ko dennin dɔ taara kungo kɔnɔ selidonya fɛ. A ye warabilenw sɔrɔ tulonkɛ la u bɛ dɔnkilida la. Kabini dennin in seginna dugu kɔnɔ ka segin dɔnkili in kan a ba ye, a yɛlɛmana ka kɛ warabilen ye ka taa kungo kɔnɔ. O kɔ, dugu mɔgɔw ye dɔnkili in da, u bɛɛ yɛlɛmana ka kɛ warabilen ye ka taa kungo kɔnɔ. Nka, ne ma sɔn ka a da, o de y'a to ne ma yɛlɛma. Julaw seginna k'a ɲininka k'o dun ye mun dɔnkili ye ko n'i y'o da k'i bɛ yɛlɛma ka kɛ warabilen ye? Musokɔrɔba k'ale kɔni tɛ dɔnkili in da dɛ! Jula k'a ka yɛlɛn fali kan ka dɔnkili da, k'a tɛna yɛlɛma. Julaw ko, ko fosi tɛ kɛ musokɔrɔba la, a tɛna yɛlɛma. Musokɔrɔba ye dɔnkili in da k'a to fali kan. A tilala dɔrɔn, a yɛlɛmana ka kɛ warabilen ye. A y'i cun duguma ka taa kungo kɔnɔ. Kabini o kɛra julacɛkɔrɔba ko jula tɔw ma: «Ni min ye dɔnkili in da dɔrɔn, o tigi bɛ faga. An ka taa ka bɔ dugu in kɔnɔ. Nin dugu in man ɲi.

N'a fɔra ko mɔgɔ kana taa kungo kɔnɔ selidonya fɛ, a kɔrɔ filɛ nin ye.

N y'a ta yɔrɔ min, n y'a bila o yɔrɔ la.

